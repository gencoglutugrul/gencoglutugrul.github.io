---
layout: post
title:  "Yeni Bir Yıla Girerken ya da Bir Yılın Özeti"
date:   2020-12-29 05:04:37
---
Ne zor bir yıldı! Güya 3 hafta tatil yapıp üniversitelere geri dönecektik :D Öyle olmadı. Evlere kapandık ve hayatımızdan büyük bir zaman çalındı. Hala da çalınıyor. Çalan da korona virüs falan değil. Gerekli önlemleri inatla almayanlar süreci yönetemeyenlerdi. Örneğin AVM'ler inatla hiç kapatılmadı. Tam karantina hiç uygulanmadı. (Ey bu satırları okuyan apolitik arkadaş korkma! Daha şimdiden sıkılmış ve kendi kendine "Yazının tamamı böyle mi devam ediyor yhaaa?" diyor olabilirsin. Ama yazının tamamı böyle devam etmiyor ilk bir kaç paragraftan sonra daha kişisel ve daha eğlenceli şeylere dönüyorum. Ama el insaf yani insan bu koşullarda da politikleşmiyorsa napacaz biz...) Ertelenen sınav turizm patronlarını kurtarmak için erkene çekildi. Üstelik doğru dürüst önlemler alınmadan sınav gerçekleştirildi. Sonra liseler açıldı ama Milli Eğitim Bakanlığı velileri çocuklarınızı gönderirseniz hasta olurlarsa biz sorumluluk kabul etmeyiz tüm sorumluluk velilerin dediği bir sözleşmeyi imzalamaya zorladı. Sonra liseler bi açıldı bi kapatıldı. Instagramdan istifalar verildi. Sağlıkçılar çok yoğun şekilde deyim yerindeyse telef edildi. Ve fazla mesai ücretlerini alamadıkları gibi bir de üstüne dayaklar yediler. Ve sanırım hala COVID-19 onlar için meslek hastalığı sayılmadı! Neyse ki Sağlık Bakanlığı tüm bu sorunları görerek onları her akşam alkışlatarak bu sorunların üstesinden gelmişti değil mi(!) Sonra üniversiteler bahar döneminden hiçbir ders çıkarmadı ve çöken sistemlerini asla iyileştirmediler. Kaynaklarıyla camiiler, mescitler yapan üniversiteler nedense bu konuya hiç kaynak ayıramadılar. Sonra yine bir çok insan bilgisayar ve interneti olmadığı için derslere katılamadı. Kimisi de çalışmak zorunda kaldığı için...

Kısacası fiyasko üstüne fiyaskoydu. Eski yıllara bakınca pek de bir şey değişmemiş gibi duruyor. Bu olanlar (sanmıyorum ama) sizi şaşırtıyor olabilir. Beni hiç şaşırtmıyor. Milli Eğitim Bakanının özel okul patronu olduğu (Maya Okulları), Sağlık Bakanının özel hastaneler zinciri patronu olduğu (Medipol Hastanesi), Turizm Bakanının oteller zinciri patronu olduğu(ETS Tur, Maxxroyal) ... yerde başka türlü olması pek mümkün değil. Senin turizm şirketinin karları mı azalacak? Hemen Milli Eğitim Bakanından yardım iste ne de olsa o da patron seni anlar sınavı öne çeker. Patron kankiler birbirlerini korudu ve birbirlerini büyüttü. Tüm olan bu. Olmayan ne, tüm halk için nitelikli eğitim, nitelikli sağlık ...

Aslında her zaman olan bu şeyler COVID-19 sayesinde sadece daha çok gün yüzüne çıktı. Kimse bana ama bu pandemi de piyasalara zarar verdi napabilirdik vs. demesin. Yapan nasıl yapıyor? Çin 4 ayda bu işi bitirdi. Gerekli önlemleri alarak yaptı. Vietnam'da bu güne kadar toplamda sadece 35 insan öldü! Üstelik eğitim vs. hiçbirinden geri kalmadı insanlar. Bu güne kadar Vietnamda toplam görülen vaka sayısının maximum olduğu günde bile sadece 50 vaka var. Bunun sebebi başından düzgünce tüm gerekliliklerin yerine getirilmesi ve tam karantinanın uygulanması. Ulan bizde içerdeki vakalar yetmedi yurt dışından hacıları getirdiler. Bilim Kurulu diye bir şey kurdular ama hiçbir şey danışmadılar. Onların doğruları söylemelerine de pek fırsat tanımadılar. Onlar da pek memnun oldular televizyonlarda boy göstermekten. Karşılığında hükümeti övmekten de geri kalmadılar. Sonra bi de Diyanetten de bir üyenin olduğu bi tane daha işlevsiz Toplum Bilimleri Kurulu diye bir şey kurdular. Bi de bunca şeye rağmen utanmadan "adam süreci iyi yönetti yaw" diyen bi avel toplam da çıktı...

Neyse daha fazla sinirlenmeyelim. Bir komünist olarak bunlardan bahsetmek elbette ki benim sorumluluğumdu. Bunlardan bahsetmeden bir yeni yıl yazısı yazacağımı zaten kimse düşünmezdi. 

Aslında bu yazının başına oturmadan ne yazacağımı bilmiyordum. Aklımda farklı farklı fikirler vardı. Kendime her ay bir yazı sözü verdiğim için de zamanın daralması üzerimde bir baskı da yapıyordu. Bugün yapacak hiçbir şey bulamadım ve neden blog yazmıyorum diyerek açtım editörü. Açar açmaz su gibi akmaya başladı zaten tüm kelimeler :D Demek ki neymiş gerçekten de başlamak bir işin yarısıymış.

Bu yıla aslında çok üretken ve oldukça verimli bir şekilde girmiştim. Üniversiteye başlamıştım ve bunun meyvelerini hızlıca topluyordum. Üniversiteye başlar başlamaz hemen çeşitli meetuplara katıldım, güzel bir [bootcamp](https://www.atolye15.com/7th-intern-bootcamp) deneyimim oldu. Yanılmıyorsam Aralık ayında ise *[Bilim ve Aydınlanma Akademisi'nin](http://bilimveaydinlanma.org/)* düzenlediği *[Sosyalist Gelecek ve Planlama Sempozyumuna](http://bilimveaydinlanma.org/sosyalist-gelecek-ve-planlama-sempozyumu-program/)* katıldım. Yılın ilk ayında ise *[Mustafa Akgül Özgür Yazılım Kış Kampı](https://kamp.linux.org.tr/2020/kis/)* için Eskişehir'e gittim. Mükemmel bir eğitim aldım ve üstelik bir çok insanla tanıştım. Sonra Şubat ayında benim için gerçekten çok önemli olan [Özgür Yazılım Derneği](https://oyd.org.tr/) ile tanıştım. Bu inanılmaz bir şeydi çünkü ilk kez özgür yazılım konusunda benim gibi düşünen, üstelik bunun politik kısmını da yadsımayan bir çevreyle tanıştım. Heyecanla tüzüklerini okuduğumu ve tüzükteki şu maddeyi okuduktan sonra bu insanlarla kesinlikle tanışmam lazım dediğimi hala dün gibi hatırlıyorum;
> İnternet ve diğer tüm bilimsel, teknolojik gelişmelerin insanlığın ortak birikimi olduğunu savunmak\
*[Özgür Yazılım Derneği Tüzüğü - Derneğin Amaçları, Madde 6](https://oyd.org.tr/tuzuk/)*

Unutmadan henüz black metalle yeni yeni tanışmışken ilk defa underground yerli grupların geldiği bir konsere gittim ([Death Stage IV](https://www.otuzbeslik.com/etkinlikler/volume-alsancak/16-02-2020-19-00/dead-stage-4)). O günkü heyecanımı da dün gibi hatırlıyorum. Antalya'da pek böyle şeyler olmuyordu ya da ben üniversiteye gitmeden önce bu kadar metal düşkünü olmadığım için hiç böyle şeylerden haberim yoktu. O gün ilk kez bir konserde deliler gibi headbang yapmıştım, ilk kez mosh pite girip pogo yapmıştım. Üstelik o konsere gitmem de çok tesadüf olmuştu. O gün zaten başka bir arkadaşımla fazlaca bira içip baya para harcamıştım. Sonra tam yurda dönecekken arkadaşım arayıp çağırmıştı. Gitmek ve gitmemek arasında çok gidip geldikten sonra (daha fazla para harcamak istemediğim için) son anda neyse ulan buna da gidelim göte giren şemsiye açılmaz zaten diyerek gitmeye karar vermiştim. Sonra ertesi gün boynum çok kötü olduğu için okula da gitmemiştim :D Ne günlerdi be off ulan offf.

Üstelik İzmir'i çok sevmiştim ve çok da alışmıştım. Daha ilk yıldan bir çok yeri öğrenmiştim bile. Pek oturduğum yerde duran birisi değildim. Kendi başına olmanın ve kendi başının çağresine bakabilmenin verdiği inanılmaz özgüven ve özgürlüğün tadını çıkarıyordum. Taa ki pandemi gelene kadar...

Yani bu da şans mı diye isyan edesim geliyor ama bir işe yaramaz ki. Şansımı ***eyim demekten başka çare yok gibi şu geçen günlere. Gerçekten iç çekerek yazıyorum bu yazıyı.

Sonrasında da okadar boş durmadım. Hayat devam ediyordu ve benim de devam etmem gerekiyordu. Uzaktan dersler falan filan uğraştım işte herkes gibi. Sonra Özgür Yazılım Derneği'nin düzenlediği *[ÖzgürKon'a](https://ozgurkon.org/)* katkı koydum. Canlı yayının yapılacağı arayüzün geliştirilmesine yardımcı oldum (Vue.js ile WebRTC API'ını kullanan frontend uygulamasıydı backendde Janus kullanıyordu ama ben o kısma pek katkı koyamadım). Gerçek anlamıyla ilk kez bir özgür yazılım projesine git ile commit atmıştım. Hatırlıyorum ÖzgürKon öncesinde ÖYD'nin sitesindeki bir css sorununu farkettim ve bu çok küçük sorunu düzeltmek için heyecanla 2 satırlık değişikliği yaptım ve büyük bir heyecanla commit atıp ardından pr gönderdim. İlk kez ödev dışında bir amaç için git kullanıyor ve pr atıyordum. Yemin ederim o kadar heyecanlıydım ki pr kabul edildi mi edilmedi mi diye günde 5 defa bakıyordum. Benim için inanılmaz bir şeydi ilk kez somut ve gerçek bir şeye başkalarının yaptığı bir şeye küçük de olsa katkı koyuyordum. Kendi kendime insanlık için küçük benim için büyük bir adım diyip gülüyordum :D Günde 5 kez baksam bile pr attım bakabilir misiniz diye söyleyemezdim çünkü çok ufak bir katkıydı olsa nolur olmasa nolur insanları bunun için mi rahatsız edeceğim diye düşünmüştüm :D :D (Bu da pandemiden önce ÖYD ile yeni tanıştığım zamanlardaydı) Pr'ım ilk kez kabul edildiğinde gerçekten çok hoş hissetmiştim.

Yaza gelince sanki biraz boş geçti. Pek bir şey yapmadım. Bir yerde de çalışmadım. Sadece zamanımı doldurmak için internetten bir kaç freelance iş aldım ve ufak tefek bir şeyler kazandım. Aslında o kadar da boş geçmedi ya (bıkkınlıktan boş geçmiş gibi geliyor) Ömer'le Ordu ve Giresun'a fındık toplamaya gittik. Ömer'in amcalarıyla tanıştım. Üçü de harika insanlardı. Kendi amcalarımla karşılaştırdığımda arada gerçekten inanılmaz fark vardı :D Bi kere çok açık fikirli ve çok iyi insanlardı. Kesinlikle onların beni misafir ettiği gibi ben de onları misafir etmek istiyorum. Ordu deneyimi güzel olsa da Giresun deneyimi okadar da iyi sayılmazdı. Neyse ki tam o selin olduğu günden bir gün önce yola çıktık. Yoksa o çile hiç bitmeyebilirdi. Orada koronaya yakalanmaktan gerçekten de korkmuştum. Hatta yolda gelirken önce Ömer'in kardeşini sonra beni kuru bir öksürük tuttu. Çok korktum korona oldum diye. Eve döner dönmez kendimi iki hafta karantinaya aldım. Ancak sadece ağır bir grip geçirmişim hepsi oymuş.

Sonbaharda ise okulların açılmasını herkes gibi büyük umutlarla bekledim. Ama oldukça gerçek dışı bir ihtimaldi. Yine de inanmak istedim...

Olmadı. Artık evde bıkmıştım ve herkes gibi(!) benim de sıkıntıdan kendimi öldürmeyi(yok ya niye kendimi öldüreyim ironi sadece :D belki de değildir :o) düşündüğüm zamanlar oldu :D

Okul da uzaktan hiç sarmadı. Ben de başka sorumluluklar aldım. Antalya'da TKP'nin üç tane mahallede semt evi var(umarım sayısı en kısa sürede daha da artar). Bunlardan birinde mahallenin çocuklarına gönüllü olarak satranç öğretiyorum. Benim dışımda felsefe öğreten, matematik derslerinde yardımcı olan... başka bir çok gönüllü var. Sonuçta bu kadar hayıflanıyoruz bu kötü şu kötü diye. Bizim de (tabi ki elimizden geldiğince) bunun alternatifini bu günden üretmemiz gerekiyor.

Onun dışında da pek bir şey olmadı sonbaharda. Şimdi kış geldi ve pek bir şey yok hala. Bu durum oldukça can sıkıcı. 

LAAAA! Nasıl unuturum :D Bu sonbaharda Behzat Ç. bitirdim LA ben :D Daha önce bir takım arkadaşların gereksiz eleştirilerine kapılıp izlememiştim. He bir de Behzat Ç. ile öğrendiğim bir şey değil ama insanın kendisini etrafındaki şeylerden soyutlayarak korumaya çalışmasının çok yanlış bir şey olduğunu öğrendim. Neymiş efendim rap çürütücüymüş o yüzden dinlenmemeliymiş neymiş efendim o filmin ideolojisi siktirboktanmış izlenmemesi lazımmış neymiş efendim o kitap çok bilmemneymiş asla okunmamalıymış. 

Yahu bu gözler bu kafayla kitabı okumadan kitabın eleştirisini yapan, fanzinde bunun üstüne yazı yazan utanmadan yazıda da kitabı okumadım ama diye eleştiriye başlayan adam gördü(lan gerçekten utanç verici bi durum). Bu kafa gerçekten çok sıkıntılı. İnsan kendisini soyutlayarak hiçbir şeyden yırtamaz. Eğer bu kendini "zararlı" şeylerden soyutlama işi çalışsaydı hepimiz çoktan dağlara kaçıp oralarda kendimize küçük komünler kurmuştuk bile :D O yüzden bu tarz şeyleri okuyacağız, izleyeceğiz ve dinleyeceğiz ki onunla etkileşim kurup onu eleştirebilelim. Bu güzel bir kırılma oldu benim için.

Neyse daha yazabileceğim çok şey var ama zaten yeterince uzattım. Şuna bak lan bu kadar paragrafı kim okuyacak. Bu arada hazır yeri gelmişken eskiden pek bi dikkat etmeye çalışırdım yazım kurallarına falan filan ama artık buna dikkat etmemeye karar verdim. Zaten yazının saat 5'e kadar uzamasından dolayı istesem de dikkat edemedim. Sonuçta burası bir blog. Hem böylesi sanki daha samimi.

Kıssadan hisse, bu sene de yaşadım ve gerçekten geriye baktığımda iyi ki yaşıyorum be diyorum. Hem de her şeye rağmen, pandemiye rağmen, üzüntülerime rağmen, tüm başka olumsuz şeylere rağmen... (Arkada şu an Frank Sinatra My Way çalıyor ben de istemsizce böyle gereksiz bir moda girdim :D) Ustanın kitapta yazdığı gibi bitirelim ozaman, 
> Yaşamak güzel şey be kardeşim.

Not: Nerden nereye geldiğimi ben de anlamadım, yazı da da dediğim gibi kelimeler su gibi aktı ve buraya geldik. Hatta başta iddialarıma kaynak falan verdiğim ciddi bir yazı gibi gidiyordu :D Buraya kadar benle gelmeyi başaranlara bana değer verip benim gereksiz yılımı okuduğunuz için gerçekten çok teşekkür ederim. Unutmadan hepinize şimdiden sevgi dolu, sağlıklı, mutlu yıllar.