---
layout: post
title:  "Robotlar Mavi Yakalıları, Yapay Zeka Beyaz Yakalıları mı Tehdit Ediyor?"
date:   2020-11-28 19:24:55
---
Bugün yine Youtube'da YOL TV'nin Açık Konuşalım programına denk geldim. Bir süredir bu programı izliyorum ve beğeniyorum. Bugünün konuğu Emin Çapa olmuş. İzledim ve bütüne baktığımda genel olarak beğendim. Tabii bu takılmadığım ayrıntılar olmadığı anlamına gelmiyor. Aslında ayrıntı demek biraz yanlış olabilir çünkü Emin Çapa'nın görüşlerinin temellendirmesini bu ayrıntıların yaptığını düşünüyorum. Emin Çapa gerçekten ilginç bir kişilik. Ama ben bu yazıda kalkıp da tüm konuşmasını değerlendirmeye kalkmayacağım. Bu hem gereksiz, hem sıkıcı hem de benim yapmayı tercih etmeyeceğim bir şey olurdu. [Video'nun tamamını buradan izleyebilirsiniz](https://youtu.be/WplPKKSQWvE).

Emin Çapa şöyle birkaç cümle kurdu videoda;
> ... Bir kapitalist olduğunuzu varsayın ve şöyle düşünün;\
> Robotun çişi gelir mi?\
> Gelmez.\
> Acıkır mı?\
> Acıkmaz.\
> Servise ihtiyacı var mı? Çocuğu okula gider mi? 
Kayınvalidesi hasta olur mu? ....\
> Sendikası var mı? Yok.\
> Arada bir yazılımı bozulur bakımını yaparsınız.\
> ...\
> O yüzden özellikle robotlar mavi yakalıları yapay zeka beyaz yakalıları tehdit ediyor...

Bu ara konudan sonra konu başka bir yere gidiyor ve oradan da toparlanıyor. 

Bilenler bilir yapay zeka dünyayı ele geçirecek her şey boku yiyecek robotlar anamızı belleyecek tadındaki konuşmalardan nefret ederim ve çok fena tetiklenirim. Çünkü **BUNUN HİÇBİR GERÇEKLİĞİ YOK!** Akıl sağlığı yerinde olan bir *Bilgisayar Bilimleri* öğrencisi olarak bunu söylüyorum. Akıl sağlığı yerinde olmayan ya da yapay zeka ile alakalı pek bir şey bilmeden her yerde yapay zeka üzerine konuşmayı çok seven liboş filozoflar tersini iddia edebilir.


Neyse ki Emin Çapa beni bu kadar sinirlendirecek derecede saçmalıklardan bahsetmedi. Sadece gerçekliği olan bazı saçmalıklardan bahsetti :D Bu da oldukça anlaşılır tabii. 

Yukarıdaki alıntıyı ilk okuduğunuzda hak vereceksiniz. Çok doğal. Gerçekten de bir robotun ihtiyaçları oldukça minimal ve kapitalistler için pek de sorun yaratır türden değil. Öte yandan bir insanın yani bir işçinin ihtiyaçları patron için oldukça maliyetli. Üstelik grev yapma, fabrikayı ele geçirme, patronun evinin önüne giyotin kurma gibi tehlikeli bir takım yönleride yok değil :D O halde neden hala <u>tüm sektörler istisnasız</u> yapay zeka ve teknolojinin diğer nimetlerinden yararlanmıyor veya neden bu yararlanma çok sınırlı bir düzlemde kalıyor? İşte bu soru varolduğu sürece üstte yazılanların hepsi anlamsız kalıyor. Çünkü üstte yazılanlar gerçekten de mantıklı olduğuna göre bu kar manyağı patronların çoktan bizden kurtulması gerekirdi. Gelin beraber neden bunun olmadığını cevaplamaya çalışalım.

1. **Teknolojik yetersizlikler**:
Kabul her şey çok gelişmiş durumda fakat hala çözemediğimiz bir çok sorun var. Ancak bunun esas sebep olduğunu sanmıyorum çünkü bu zamanla aşılacak ve ortadan kalkacak bir şey olmalı.
2. **İşsiz kalan işçilerin çıkaracağı kaos**: Onca insanın evlerinde açlık ve sefalet içerisinde ölmeyi bekleyeceğini sanmak insanlığı fazlaca hafife almak olurdu :D Bu insanlar yaşam koşullarını iyileştirmek için eylemler yapacak ve hatta belki 19. yüzyılın başındaki luddistler gibi makinelere saldıracak ve hıncını ondan çıkaracaklar. Veya daha da tehlikelisi tüm bu mülkiyet düzenini değiştirmek için ayaklanacaklar. Çünkü 19. yüzyılın başından farklı olarak artık işçi sınıfının elinde *bilimsel sosyalizmin* klavuzu var.
3. **Piyasa Nasıl İşleyecek**: Eğer tüm bu yapay zeka meretleri günümüz dünyasına uygulanırsa ortada büyük bir soru kalıyor. Şöyle ki herhangi bir hizmet veya mal aslında en nihayetinde halk tarafından tüketilir. Diğer ara mal veya hizmetler ise halk tarafından tüketilecek ürünün sağlanabilmesi için üretilir. Bir düşünelim; halkın çok büyük bir kesiminin ücretli işçilerden oluştuğunu biliyoruz. O halde bunların işsiz kalması aynı zamanda pazardaki malların veya hizmetlerin de satılamaması elde patlaması anlamına gelir.
4. **Artı Değer Nasıl Elde Edilecek**: Marks'ın da teorize ettiği gibi kar esasen metanın pazarda satılmasından değil doğrudan üretim sırasında gerçekleşir. Bu da ücretli işçinin ürettiği artı değere patron tarafından el koyulmasındandır. Yani bir işçi aldığı günlük ücret kadarını ürettikten sonra da üretmeye durmadığı ve daha fazlasını ürettiği için patron kar ediyor. Dolayısıyla işçileri tamamen bu denklemden çıkarmak işleri oldukça karıştırıyor ve artı değeri yok ediyor. Ancak bir önemli nokta var. İşçileri bu denklemden tamamen çıkarmak yerine olabildiğinde minimize etmek kar oranını maksimize ediyor. Yani bu robotlarla beraber bir yazılımcıyı tutmak aslında yazılımcının emeğinin verimliliğini inanılmaz şekilde arttırıyor (fakat yazılımcıya ödenen ücrette herhangi bir değişiklik yok hatta sen ne yapıyorsun ki hepsini robot yapıyor denilerek ücreti dahi düşürülebilir :D) dolayısıyla patronun karı çok ciddi şekilde artmış oluyor. 

Ancak unutmayalım ben bu 4 maddeyi *"Kapitalist üretim ilişkileri devam ederken yapay zekanın ve teknolojinin nimetlerinden faydalanmaya kalktığımızda neler olur?"* sorusunu düşünerek yazdım. Bu demek değil ki yapay zeka veya teknoloji öcü, bizim için zararlı ondan uzak duralım veya onu engelleyelim. Tam aksine sağduyumuzun da söylediği gibi yapay zeka ve teknoloji insanlık için büyük bir ilerlemedir. 

Bu durumda ortaya şu soru çıkıyor: *O halde bu çelişkili durumun kaynağı nedir?* Bu çelişkili durumun kaynağı açıktır ki kapitalizmdir. Yapay zeka ile ilgili konuşmalarda hemen her zaman işsizliğin kaçınılmaz olduğu ve bunun sebebinin yapay zeka olduğu vurgulanır. Hayır! Bunun sebebi kapitalizmdir. Çok basit, merkeze konulan kapitalist kar ilişkileri olursa işsizlik kaçınılmazdır. Ancak öte yandan bundan 100 yıl önce çalışma saatleri 16-18 saate kadar çıkarken sosyalizm iktidara gelir gelmez bunu 8 saate (ağır işkollarında 6 saate) düşürdüyse sosyalist bir düzende yapay zeka veya teknolojinin ilerlemesi, işçilerin çalışma saatinin 2-3 saatlere kadar düşürebilir. Üstelik **<u>kimse işsiz kalmadan</u>** vardiyalı bir şekilde çalışabilir! Kapitalizm ise bir insanın 12 saat çalışmasını ve 5 insanın işsiz kalmasını **<u>tercih eder</u>**. Çünkü işsizliğin artması **<u>ücretleri düşürür!</u>** Ve tahmin edeceğiniz gibi ücretlerin düşmesi de patronların karına kar katması demektir. 

Dolayısıyla Emin Çapa bu söyleminde yanılıyor. Hayır; robotlar mavi yakalıları, yapay zeka beyaz yakalıları tehdit etmiyor! Aksine onların yaşam koşullarını iyileştirmek için bir vaatte bulunuyor. Öte yandan kapitalizm hala mavi ve beyaz yakalıları tehdit etmeye, önümüzde bir engel olarak durmaya devam ediyor. Bu engeli aşmak umuduyla insanca bir yaşam için okumaya, yazmaya, mücadele etmeye devam!