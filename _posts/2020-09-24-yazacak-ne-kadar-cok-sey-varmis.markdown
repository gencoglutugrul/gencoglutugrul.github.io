---
layout: post
title:  "Yazacak Ne Kadar Çok Şey Varmış..."
date:   2020-09-24 20:10:00
---
Yaşadığımız ülke ve içinde bulunduğumuz sistem sağ olsun her gün ilginç bir şeyler oluyor. Bazen gerçekten garip ve şaşırtıcı bazen ise üzücü şeyler. Elbette mutlu eden şeyler de. Dolayısıyla fark ettim ki yazacak gerçekten çok şey varmış. Şimdi ilk başta "Yazacak bir şey bulabilir miyim?" olan kafamdaki soru işareti yerini "Hangisini yazsam? Hepsini yazsam acaba zaman ayırmama değer mi?" ile yer değiştirdi.

Geçenlerde Doç. Dr. İlker Belek Hocamızın kitabı çıktı. Kitabın çıkışıyla beraber İlker Hoca Twitter hesabı ve bir blog açmış. O blogda halk sağlıyla ilgili yazılarını yazıyor. Pandemi süreciyle ilgili de bolca yazısı mevcut. Mutlaka takip edin derim. [https://drilkerbelek.blogspot.com/](https://drilkerbelek.blogspot.com/)

![AKP'li Yıllarda Sağlık](/assets/images/ibelek-akpli-yillarda-saglik.jpeg "AKP'li Yıllarda Sağlık")

Bu arada kitabı çıktı demişken onu da tavsiye edeyim. Henüz ben de okumadım ancak hiç şüphem yok ki en kısa zamanda okuyacağım. Daha önce kendisinin _Kapitalizmde Sınıf_ _Dinin Toplumsal Kökenleri_ kitaplarını okumuştum. En kısa sürede bu yeni çıkan kitabını ve daha önce okumadığım _Marksizm, Sınıf Bilinci, Siyaset_ kitabını okumak istiyorum. Hatta bu yazı bitince sipariş edeceğim :D

İlker Hocanın blogunu ilk gördüğümde "[Okullar Bu Ortamda Açılabilir mi?](https://drilkerbelek.blogspot.com/2020/09/bu-ortamda-aclabilir-mi-bu-ortamderken.html)" yazısını okumuştum. Aç parantez zaten daha başka yazısını okumadım ama bugün yarın okuyacağım kapa parantez. Yazı herkesin anlayabileceği şekilde okulların neden açılamayacağını tartışıyor ve bu koşullarda açılmaması gerektiğini söylüyor. İlker Hocam üniversiteler zaten açılmayacağı için esas açılması tartışılan lise ve ilköğretim okulları üzerinden bu konuyu ele almış. Dolayısıyla yazıyı okurken üniversitelerin durumunu düşündüm. Çünkü üniversiteliyim :D 

Düşünmeye devam ettim peki üniversitelerin açılmaması doğru mu? Sonuçta az da olsa virüsün yayılması engellenecekse bu iyi bir şeydir değil mi? İlk etapta böyle düşündüm. Merak etmeyin ikinci etapta da fikrim değişmedi. Sonra düşünmeye devam ettim, peki bu sürecin iyi yönetildiğini ya da doğru işler yapıldığının bir göstergesi midir? İşte dananın kuyruğu koptu. Daha doğrusu üniversitelerin kapatılmasının doğru olmasının hemen ardından "doğru bir karar verdiler" gibisinden bir şeyin gelmesi beni rahatsız eden. Tahmin edilir ki benim bu soruya cevabım hayır doğru bir karar verilmedi olarak özetlenebilir :D Ama biraz açmak da şart...

Üniversitelerin açılmamasının aslında öyle halk sağlığı düşünülerek falan yapılmış olduğu bana hiç samimi gelmiyor. Eğer böyle bir söz samimi olsaydı salgın çoktan kontrol altına alınmış, koronanın kol gezeceği birtakım açılışlar ve mitingler yapılmamış hatta verilerin gizlendiği skandalı basına sızmamış olurdu. Hoş basın demeye bin şahit isteyen birtakım medya kuruluşları zaten tüm bunlara gözünü kapadı. Üstelik hatırlayın üniversite sınavları pandemiye rağmen turizmin acilen açılması için öğrencilerin sağlığı yok sayılarak öne çekilmişti. Yani bu demektir ki pek de sağlığın düşünüldüğü yok. Dolayısıyla tüm bu resim içinde küçük parçaların şans eseri halk sağlığı için doğru olanla çakışmasının hiçbir önemi yok. Çakışmasının diyorum çünkü yola çıkış amacı halk sağlığı için doğru olanları uygulamak değil, piyasa için doğru olanları uygulamak! Dolayısıyla bütüne baktığımızda çıkan sonuç budur.

Yazacak çok şey var demiştim. Furkan adında bir gencin intihar ettiğine denk geldim. Ardında bir mesaj bırakmış. Siz de denk gelmişsinizdir sosyal medyada. 

Başta bu yazıda bir de Furkan'ın intiharı üzerine düşüncelerimi paylaşmayı düşünüp biraz daha yazıyı uzatma pahasına devam ettim. Ancak hali hazırda yazının uzun olması beni düşüncelerimi sıkıştırmaya zorladı. Dolayısıyla bunu bir sonraki yazıya bırakmaya karar verdim. 

Aslında "İdeal bir blog yazısı ne kadar uzun olmalı?", "İnsanlar ne kadar uzun blog yazıları okumak ister?" sorularının cevabını bilmediğim için böyle oldu. Bununla ilgili bana geri bildirimde bulunursanız sevinirim.

Şimdilik bu kadar bir sonraki yazıda görüşmek üzere...